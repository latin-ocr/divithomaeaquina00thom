198 LIBER 11. cAP. Lvm.

non discordat3 ponebat enim animam rationalem in ¹cerebro, nutritivam in
hepate, concupiscibilem in corde. Hoc autem apparet esse falsum dupliciter:
primo quidem, quia aliqua pars est animae, quae non potest attribui alicui
parti corporis, scilicet intellectus, de quo supra (c. 56.) ostensum est, quod
non est actus alicujus partis corporis; secundo, quia manifestum est quod
in eadem parte corporis apparent diversarum partium animae operationes,
sicut patet in animalibus quae decisa vivunt, quia eadem pars habet motum,
et sensum, et appetitum quo moveatur: et similiter eadem pars plantaevde-
cisa nutritur, augetur, et germinat3 ex quo apparet, quod diversae partes
animae in una et eadem parte corporis sint. Non igitur sunt diversae animae
in nobis, diversis partibus corporis attributae.

Amplius: diversae vires quae non radicantur in uno principio non im·
pediunt se invicem in agendo, nisi forte earum actiones essent contrariae,
quod in proposito non contingit. Videmus autem quod diversae actiones
animae impediunt se: cum enim una est intensa, altera remittitur. Oportet
igitur quod istae actiones, et vires quae sunt earum proxima principia, redu-
cantur in unum principium. Hoc autem principium non potest esse corpus:
tum quia aliqua actio est in qua non communicat corpus, scilicet intelligere3
tum quia si principium harum virium, et actionum esset corpus, in quantum
hujusmodi, inveniretur in omnibus corporibus: quod patet esse falsum. Et
sic relinquitur quod sit principium earum forma aliqua una, per quam hoc
corpus est tale corpus, quae est anima. Relinquitur igitur quod omnes actiones ,
animae quae sunt in nobis, ab ipsa una procedunt: et sic non suntin nobis
plures animae. ‚ , ⁷

Huic etiarn consonat quod dicitur in libro De ecclesiast. dogmat. (Gennad.
c. 15.): <c Neque duas animas esse credimus in uno homine, sicut Jacobus, et
alii Syrorum scribunt, unam animalem, qua animatur corpuS, et immixta sit
sanguini, et alteram spiritualem, quae rationem ministrat: sed dicimus‘unam
eamdemque esse animam in homine quae et corpus sua societate vivificet, et
semetipsum sua ratione disponat >›. ’

CAPUT LIX.

QUOD INTELLECTUS POSSIBILIS HOMINIS
NON EST SUBSTANTIA SEPARATA.

Fuerunt autem et alii alia adinventione utentes in sustinendo, quod sub-
stantia intellectualis non possit uniri corpori ut forma. Dicunt enirn, quod
intellectus, etiam quem Aristoteles possibilem vocat (tertio De anima, t.
c. 5.)‚ est quaedem substantia separata, non conjuncta nobis ut forma.

Et hoc confirmare nituntur: primo ex verbis Aristotelis, qui dicit, de hoc
intellectu loquens, quod est separatus, et immixtus corpori, et simplex, et
impassibilis: quae non possent dici de eo, si esset forma corporis.

Item: per demonstrationem ejusdem, qua probat (tertio De anima, t. c. 4.
et infra), quod quia intellectus possibilis recipit omnes species rerum sensi-
bilium, in potentia ad eas exsistens, oportet quod omnibus careat, sicutpu-
pilla quae recipit omnes species colorum, caret omni colore: si enim haberet
de se aliquem colorem, ille color prohiberet videri alios colores, quinimmo
nihil videretur nisi sub illo colore. Et similiter contingeret de intellectu pos-
sibili, si haberet de se aliquam formam, seu naturam de rebus sensibilibus.

