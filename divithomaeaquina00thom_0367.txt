LIBER 111. CAP. XLIX. 355

seipsa. Nulla autem earum est effectus adaequans virtutem Dei, ut in secundo
ostensum est (c. 26. et ²7·)· Non est igitur possibile quod per hunc modum
cognitionis ipsam divinam essentiam videant.

Amplius: similitudo intelligibilis per quam intelligitur aliquid secundum
suam substantiam oportet quod sit ejusdem speciei, vel magis species eJus;
sicut forma domus, quae est in mente artificis, est ejusdem speciei cum forma
domus quae est in materia, vel potius species ejus. Non enim per speciem
hominis intelligitur de asino vel equo quid est. Sed ipsa natura substantiae
separatae non est idern specie cum natura divina, quin immo nec genere,
ut in primo (c. 25.) ostensum est. Non est igitur possibile quod substantia
separata intelligat divinam substantiam per propriam naturam.

Item: omne creatum ad aliquod genus vel speciem terminatur. Divina
autem essentia est infinita, comprehendens in se omnem perfectionem to-
tius esse, ut in primo (c. 28. et 43.) ostensum est. Impossibile est igitur
quod per aliquod creatum divina substantia videatur.

Praeterea: omnis intelligibilis species per quam intelligitur quidditas vel
essentia alicujus rei comprehendit in repraesentando rem illam: unde et
orationes significantes quod quid est, terminOS, et rationes, et diffinitiones
vocamus. Impossibile est autem quod aliqua similitudo creata totaliter Deum
repraesentet, cum quaelibet similitudo creata sit alicujus generis determinati,
non autem Deus, ut in primo (c. 25.) ostensum est. Non igitur est possibile
quod per ‘aliquam similitudinem creatam divina substantia intelligatur.

Amplius: divina substantia est suum esse, ut in primo (c. 22.) osten·
sum est. Ipsum autem esse substantiae separatae est aliud quam sua sub-
stantia, ut in secundo (c. 52.) probatum est. Essentia igitur substantiae se-
paratae non est sufficiens medium quo Deus per essentiam videri possit.

Cognoscit tamen substantia separata per suam substantiam de Deo quia
est, et quod est omnium causa, et eminens omnibus, et remotus ab omnibus
non solum quae sunt, sed etiam quae mente creata concipi possunt. Ad
quam etiam cognitionem de Deo nos utcumque pertingere possumus; per
effectus de Deo enim cognoscimus quia est, et quod causa aliorum est, aliis

’ supereminens et ab omnibus remotus. Et hoc est ultimum et perfectissimum

 

nostrae cognitionis in hac vita, unde Dionysius dicit in libro De mistica
Theol. (c. 2.) quod Deo quasi ignoto conjungimur. Quod quidem contingit
dum de Deo quid non sit cognoscimus, quid vero sit, penitus manet inco-
gnitum. Unde et ad hujus sublimissimae cognitionis ignorantiam demon·
strandam, de Moyse dicitur (Exod. XX. 21.) quod accessit ad caliginem in qua
erat Deus. ⁴

Quia vero natura inferior in sui summo non nisi ad infimum superioris
naturae attingit, oportet quod haec ipsa cognitio sit eminentior in substantiis
separatis quam in nobis, quod per singula patet. Nam quanto propinquior >
et expressior alicujus causae effectus cognoscitur, tanto evidentius apparet
de causa ejus quod sit. Substantiae autem separatae quae per seipsas Deum
cognoscunt, sunt propinquiores effectus et expressius Dei similitudinem ge·
rentes, quam effectus per quos nos Deum cognoscimus. Certius ergo sciunt
substantiae separatae et clarius quam nos quod Deus est.

Rursus. cum per negationes ad propriam cognitionem rei quoquo modo
deveniatur, ut supra (c. 39.) dictum est, quanto plura et magis propinqua
quis ab aliquo remota esse cognoverit, tanto magis ad propriam ipsius co·
gnitionem accedit, sicut magis accedit ad propriam hominis cognitionem qui

